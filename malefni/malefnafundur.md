Helgina 5. og 6. mars næstkomandi verður haldinn vinnufundur um stefnumálastarf
Pírata. Fundurinn verður haldinn frá kl. 9 til kl 5, í fundarsalnum Heklu á
Hótel Sögu. Markmið fundarins er tvíþætt: Annars vegar verður farið yfir ýmis
stefnumál sem samþykkt voru fyrir síðustu Alþingiskosningar, með það fyrir augum
að uppfæra þær og endurnýja stuðning flokksins í ljósi mikillar fjölgunar
meðlima. Hins vegar er ætlunin að á fundinum verði fjallað um uppbyggingu stefnu
Pírata, og hverjar formlegar kröfur til stefnunnar eru.

Fyrri daginn verður byrjað á að fjalla um þær kröfur sem gerðar eru til
stefnutillagna í lögum flokksins, formið sem lagt var til grundvallar þegar
flokkurinn var stofnaður, og muninn á samþykktri stefnu og stefnuskrá. Í
tengslum við þá umfjöllun verður uppsetning nokkurra eldri stefnumála tekin
fyrir sem dæmi. Í framhaldinu verður farið yfir stefnumálin sem eru til staðar í
kosningakerfinu, og þau valin úr sem sérstök ástæða þykir til að endurskoða eða
kjósa um á ný.

Síðari dagurinn verður svo lagður undir efnislega vinnu. Fyrirkomulag vinnunnar
fer eftir því hversu umfangsmikið verk fundarmenn tóku sér fyrir hendur fyrri
daginn — og hversu margir þeir reynast. Þó má búast við að fundinum verði skipt
í verkefnahópa sem fjalli hver um sinn málaflokkinn. Þannig má sem dæmi nefna að
allnokkrar samþykktar stefnur fjalla um efnahagsmál af ýmsu tagi, nokkrar koma
að utanríkismálum, og annað sett fjallar um jafnréttismál.
