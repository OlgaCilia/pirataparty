Nú eru til umræðu í kosningakerfi Pírata tvær tillögur sem varða starf og
tillögur stjórnarskrárnefndar forsætisráðuneytisins. Ég tel að niðurstöður
kosninga um tillögurnar eigi _ekki_ að teljast hafa bindandi áhrif, á grundvelli
þess að hér sé ekki um að ræða tillögur að stefnu í þeim skilningi sem lög
Pírata vísa til þar sem félagsfundi er heimilað að vísa tillögu að stefnu til
kosninga.

Umboð félagsfunda til að leggja bindandi mál inn á kosningakerfið byggir á grein
6.7, sem segir:

> Með samþykki 5% fundarmanna á almennum félagsfundi, en lágmark þriggja, skal
> vísa tillögu að stefnu til rafrænna kosninga.

Ég vil meina að með tillögu að stefnu sé átt við formlegar ályktanir sem lýsa
því að hvaða _markmiðum_ flokkurinn skuli stefna. Báðar tillögurnar sem hér um
ræðir eiga það hins vegar sameiginlegt að þær gera kröfu um tilteknar _aðgerðir_
af hálfu flokksins. Undirliggjandi í þeim báðum, þó það komi í hvorugri fram í
berum orðum, er að um sé að ræða tilskipanir til þingmanna flokksins um
aðgerðir. Í fyrri stefnumálum er vissulega kveðið á um mjög sértækar breytingar
á lögum, svo sem að tiltekin lagagrein skuli felld úr gildi eða að samþykkt
verði lagafrumvarp byggt á ákveðnum texta. Í þeim málum felst aftur á móti ekki
krafa um atkvæðagreiðslu í kosningakerfi Pírata eða um að flokkurinn taki
efnislega afstöðu um málefni á síðari tímapunkti.

Ég tel því, eins og greinir að ofan, að niðurstaða atkvæðagreiðslu um þessar
tillögur eigi _ekki_ að geta leitt til þess að tillagan verði talin samþykkt
stefna Pírata.
