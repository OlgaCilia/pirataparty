# Uppbygging Pírata

Uppbygging Pírata sem stjórnmálaflokks er að ýmsu leyti óvenjuleg, að hluta
vegna þess að hugmyndafræðin sem liggur að baki flokknum er ólík þeim sem liggja
til grundvallar eldri flokkum á Íslandi, en einnig af þeirri ósköp einföldu
skýringu að flokkurinn varð til á skömmum tíma og hann hefur meginhluta þess
tíma verið allt of fáliðaður til að halda uppi formföstu félagsstarfi. Þessu
skjali er ætlað að gera tilraun til þess að skýra muninn á þessum tveimur
flokkum, meðal annars til þess að tryggja að „tímabundnar lausnir“ á vandamálum
fámennisins verði ekki varanlegar ef — þegar — flokkurinn hefur bolmagn til að
skipuleggja starf sitt betur.

Í þessu skyni þarf að gera grein fyrir hvorki meira né minna en þremur útgáfum
af skipulagi Pírata: Uppbyggingu flokksins eins og hún er í dag, uppbyggingunni
eins og lög flokksins segja að hún eigi að vera, og uppbyggingunni eins og hún
var hugsuð. Eins og gefur að skilja eru meginatriðin í þessum þremur útgáfum
afskaplega keimlík, þó ýmsu muni í minni atriðum. Ég byrja því á að lýsa
uppbyggingu Pírata eins og hún er í dag — í praktík, ekki eins og lögin segja að
hún eigi að vera.

## Píratapraktík

Sýnilegasti hluti Pírata, rétt eins og annarra stjórnmálaflokka á Íslandi, er
þingflokkurinn. Þingmenn Pírata frá kosningum til Alþingis árið 2013 eru þau
Birgitta Jónsdóttir, Helgi Hrafn Gunnarsson og Jón Þór Ólafsson. Þeim til halds
og trausts er Aðalheiður Ámundadóttir, sem formsins vegna er skráð sem
aðstoðarmaður formanns flokksins en er í reynd starfsmaður flokksins á
þingi. Hlutverk þingflokksins er að koma stefnu Pírata til framkvæmda í gegnum
starf þingsins — endurskoðun laga, öflun upplýsinga og þar fram eftir
götunum. Í núverandi skipan er þingflokkur Pírata eini hluti flokksins sem hefur
að fullu starfi að sinna málefnum hans.

Þingflokkurinn er aftur á móti — eðlilega — of upptekinn við þingstörf til að
hægt sé að ætla honum annað starf flokksins. Umjón með öllum sameiginlegum
rekstri og starfsemi Pírata er í höndum framkvæmdaráðs flokksins. Framkvæmdaráð
gegnir flestum hlutverkum félagsstjórnar, en í tilfelli Pírata (ólíkt flestum
öðrum flokkum) hafa meðlimir ráðsins engin formlega aukin áhrif á stefnu
flokksins.

Hlutverk framkvæmdaráðs er í meginatriðum þríþætt: Það sinnir rekstri
kosningakerfis Pírata, heldur utan um félagatal flokksins, og veitir öðrum hlutum
flokksins aðstoð við skipulag og annað sem óskað er eftir. Framkvæmdaráð sér svo
einnig um að skipuleggja og halda aðalfund Pírata, auk reglulegra
upplýsingafunda fyrir flokksfélaga.

Auk þessara eininga flokksins „í heild“ starfa innan Pírata tvær gerðir
aðildarfélaga, svæðisfélög og óstaðbundin félög. Starfssvæði svæðisbundinna
félaga geta minnst verið eitt sveitarfélag, en m.a. af þeim sökum er Píratar í
Reykjavík stærst aðildarfélaganna. Aðeins eitt óstaðbundið félag starfar eins og
sakir standa, en það eru Ungir Píratar. Skipulag Pírata í heild festir innra
skipulag að mjög litlu marki, en helstu skilyrðin eru þau að aðildarfélag má
ekki brjóta gegn lögum og grunnstefnu Pírata. Af þessum sökum er ekki gerð
nánari grein fyrir skipan stakra aðildarfélaga hér.

Þrátt fyrir þetta gegna svæðisbundnu aðildarfélögin lykilhlutverki í uppbyggingu
Pírata í heild. Þau bera ábyrgð á þátttöku Pírata í kosningum, bæði til
sveitarstjórna innan sinna sveitarfélaga og í kosningum til Alþingis. Framkvæmd
kosninga á framboðslista er í höndum aðildarfélaganna, með aðstoð
framkvæmdaráðs, sem og skipulag kosningabaráttunnar. Þá er aðildarfélögunum
frjálst að hafa sína eigin stefnu, og geta þannig t.d. mótað eigin stefnu í
málefnum sem hafa sérstaka skírskotun til að félagsmanna sinna.

Stefnumótun Pírata (og flestra aðildarfélaga) fer fram í gegnum rafrænt
kosningakerfi sem framkvæmdaráð heldur úti. Tillögur að nýjum stefnumálum, eða
breytingum á fyrirliggjandi stefnumálum, eru lögð undir alla flokksmenn þar, til
samþykktar eða höfnunar. Þetta er gert með því að leggja tillöguna fram á
almennum félagsfundi — sem öllum Pírötum er heimilt að boða með viku fyrirvara —
þar sem tillagan er ekki rædd efnislega, heldur einungis það hvort taka eigi
hana til umræðu í rafræna kerfinu. Hefð hefur myndast fyrir því að framkvæmdaráð
standi fyrir boðun slíkra funda, en eins og fyrr segir er það ekki
nauðsynlegt.

Að lokum er rétt að minnast stuttlega á óformlega, en þó opinbera,
umræðuvettvanga Pírata. Þetta eru póstlisti félagsins, sem hefur lítið verið
notaður, og hópurinn Pírataspjallið á facebook, þar sem umtalsverð og virk
umræða hefur verið um ýmsa hluti. Einnig hefur verið reynt að stuðla að virkri
notkun IRC-rása fyrir félagið, en það hefur ekki tekist hingað til. (En þeir sem
vilja reyna geta látið sjá sig á rásinni #piratar á Freenode.) Að lokum eru
ýmsir hópar á facebook sem fjalla um tiltekin málefni, en helsta markmið þeirra
er að gera áhugasömum kleift að ræða sín á milli um efni sem snerta viðkomandi
málaflokk. Vert er að taka sérstaklega fram að þessir málefnahópar á facebook
eru _ekki_ þeir sem minnst er á í lögum Pírata — eins og fjallað verður um í
næsta kafla.

## Píratalög

Í lögum Pírata er gert ráð fyrir tveimur mikilvægum þáttum í skipulagi Pírata
til viðbótar, sem hafa því miður ekki verið virkir í starfi flokksins í
reynd. Annars vegar er hér um að ræða skrifstofu flokksins – starfsfólk sem
vinnur að rekstri flokksins og framfylgd innra starfs – en hins vegar
svokallaðir _málefnahópar_, sem er ætlað að spila mikilvægt hlutverk í
stefnumótunarferli flokksins. Auk þessara tveggja alfarið óvirku hluta
skipulagsins eins og það er lagt fram í lögum Pirata eru tveir þættir sem vert
er að skoða aðeins: Hvað aðildarfélögunum er ætlað að gera, og hvernig er gert
ráð fyrir að deilur verði útkljáðar.

Í lögum Pírata er hlutverk framkvæmdaráðs í raun afar þröngt skilgreint. Það ber
endanlega ábyrgð á framkvæmd ákveðinna hluta, sér í lagi rekstur
kosningakerfisins og félagatals flokksins. Þá ber ráðið hlutverk stjórnar félags
gagnvart landslögum, sem m.a. þýðir að það þarf að tryggja að farið sé að
landslögum varðandi bókhald og aðra svipaða hluti. Ráðinu er loks veitt heimild
til þess að ráða framkvæmdastjóra fyrir flokkinn, og fela honum þætti af
hlutverki framkvæmdaráðs. Framkvæmdastjóra er síðan heimilað að ráða aðra
starfsmenn með samþykki framkvæmdaráðs.

Við stofnun Pírata var gert ráð fyrir því að ríkisstyrkur í tengslum við setu
flokksins á Alþingi yrði nægilegur til að unnt yrði að ráða þá þrjá til fjóra
starfsmenn sem eru allt að því lágmarkskrafa fyrir starfsemi
flokksins. Lauslegir útreikningar okkar eftir kosningar benda til þess að ef
kjörfylgið hefði verið þó ekki nema um prósentustiginu hærra hefði það getað
gengið upp. Í staðinn hafa þau hlutverk sem ákjósanlegast væri að yrði sinnt af
starfsmönnum fallið til sjálfboðaliða úr framkvæmdaráði.

## Píratapæling
