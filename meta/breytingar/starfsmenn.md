# Tillaga til breytinga á lögum Pírata

1.  Grein 9.2 orðist svo: „Framkvæmdastjóri skal hafa frumkvæði að ráðningu annars starfsfólk félagsins.
    Endanleg ráðning skal vera háð samþykki framkvæmdaráðs.

    Sé framkvæmdastjóri ekki starfandi skal framkvæmdaráði heimilt að leggja tillögu fyrir rafrænt kosningakerfi félagsins um að ráðið skuli í aðra stöðu.
    Starfslýsing stöðunnar skal fylgja tillögunni.
    Sé tillögunni hafnað er ráðinu óheimilt að skrifa undir ráðningarsamning.“

2.  Grein 9.3 fellur brott. Tölusetning annarra liða breytist til samræmis.

3.  Grein 9.5, sem verður grein 9.4, orðist svo: „Með samþykki meirihluta fundarmanna á almennum félagsfundi skal vísa tillögu um brottvikningu starfsmanns til rafrænna kosninga.
    Sé slík tillaga samþykkt í kosningakerfinu með meira en ⅔ hluta atkvæða er framkvæmdastjóra eða framkvæmdaráði skylt að segja viðkomandi starfsmanni upp störfum.“


## Athugasemdir

Í lögum Pírata er eins og stendur einungis heimild fyrir framkvæmdaráð til að ráða framkvæmdastjóra til starfa.
Þetta hefur valdið nokkrum erfiðleikum, þar sem fjárhagur flokksins leyfir varla ráðningu eins starfsmanns eins og stendur.
Fyrir síðustu kosningar til Alþingis var þetta leyst með því að ráða framkvæmdastjóra tímabundið.
Sá framkvæmdastjóri gekk síðan frá samningum við kosningastjóra og aðra sem gerðu víkjandi verktökusamninga við flokkinn.

Eftir kosningar stóð til að framkvæmdastjórinn yrði ráðinn ótímabundið.
Samkvæmt núgildandi lögum er nauðsynlegt að staðfesta slíka ráðningu á félagsfundi.
Niðurstaða þess varð að félagsfundur neitaði að staðfesta ráðninguna – en hafnaði henni þó ekki – og óskaði eftir því að staðan yrði auglýst til umsóknar.
Afleiðing þess varð að fyrrverandi framkvæmdastjóri sóttist ekki frekar eftir stöðunni.
Fram hafa komið áhyggjur af því að þetta fyrirkomulag muni einnig valda vandræðum við ráðningar í framtíðinni.

Hér eru lagðar fram tvær efnislegar breytingar á lögum Pírata til að greiða úr báðum þessum vandamálum.
Annars vegar er lagt til að framkvæmdaráði verði einnig heimilað að ráða beint í aðra stöðu en stöðu framkvæmdastjóra, ef enginn slíkur starfar.
Hins vegar er lagt til að krafan um staðfestingu félagsfundar á hverri ráðningu fyrir sig verði felld niður, en í stað hennar verði félagsmönnum gert kleift að leggja fram nokkurskonar vantrauststillögu á starfsmenn flokksins.

Sterkar kvaðir eru lagðar á heimild framkvæmdaráðs til að ráða starfsmenn aðra en framkvæmdastjóra.
Markmið þeirra er að tryggja að ráðning almennra starfsmanna sé framkvæmd með staðfestingu tveggja.
Þannig getur framkvæmdastjóri ekki ráðið starfsmenn án staðfestingar framkvæmdaráðs, og framkvæmdaráð ekki án staðfestingar flokksmanna.
Vert er að hafa í huga að framkvæmdaráð þarf ekki að fá staðfestingu fyrir því að ráða tiltekinn einstakling, heldur einungis fyrir því að ráða megi í stöðuna.

Krafa um staðfestingu félagsfundar á ráðningu er einnig felld á brott.
Í stað hennar kemur heimild til vantraustsyfirlýsingar á starfsmann.
Slíka tillögu þarf að samþykkja með einföldum meirihluta á félagsfundi, og fer hún þá áfram í kosningu í kosningakerfinu.
Ef tillagan er svo samþykkt þar, með auknum meirihluta atkvæða, er skylt að segja viðkomandi upp störfum.
Fer þar að sjálfsögðu eftir ákvæðum samninga og laga um uppsagnarfrest.
Þessi breyting er gerð m.a. til að draga úr líkindunum á því að hægt sé að beita þessu úrræði í innanflokkserjum.

Að lokum er lagt til að grein sem er fyrir löngu orðin ógild verði felld brott úr kaflanum.
Það er heimild til félagsdeilda – en félagsdeildir hafa ekki verið í lögum Pírata frá því 2013 – til að ráða starfsfólk til sín tímabundið.
Ein fyrsta lagabreyting sem gerð var á lögum Pírata var að setja aðildarfélög í stað félagsdeilda.
Engin þörf er á að heimila þeim sérstaklega að ráða starfsfólk, heldur fer einfaldlega að lögum viðkomandi félags um slíkt.
